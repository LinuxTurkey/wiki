# Başlangıç Kılavuzu

## 1. Yeni Başlayanlar İçin Adım Adım Rehber

Onlarca dağıtım ve seçenek içinde ilk adımı atmak kafa karıştırıcı olabilir. Adım adım şu şekilde ilerleyebilirsiniz:

### Adım 1: Dağıtım Seçimi

Birçok farklı dağıtım bulunmaktadır. Ubuntu, Fedora, Debian gibi popüler dağıtımlar arasından size en uygun olanı seçebilirsiniz. Başlangıç için genellikle kullanıcı dostu dağıtımlar önerilir. Rehberin ilerleyen kısımlarında uygun dağıtım seçimi hakkında bir bölüm bulunmaktadır.

### Adım 2: İndirme ve Kurulum

Seçtiğiniz dağıtımın resmi web sitesinden ISO dosyasını indirin. Ardından, bir USB sürücüsüne yazdırın veya bir DVD'ye kaydedin. Bilgisayarınızı bu medya ile başlatarak kurulumu gerçekleştirin.

### Adım 3: Temel Ayarlar ve Güncellemeler

Kurulumu gerçekleştirdikten sonra, temel ayarları yapın ve sisteminizi güncelleyin. Paket yöneticisi kullanarak sisteminizi güncellemeniz önerilir.

### Adım 4: Temel Kavramlar ve Komutlar

Linux kullanımının kolaylaştırması açısından temel kavramları ve komutları öğrenmek önemlidir. Terminal kullanarak dosya yönetimi, dizin gezinme, dosya oluşturma gibi temel komutları öğrenmek sistemi kullanmanızı kolaylaştırır.

## 2. İlk Linux Dağıtımı Seçimi

Linux dünyasına adım attığınızda, karşınıza birçok farklı dağıtım seçeneği çıkacaktır. İşte size bu seçimi yaparken rehberlik edecek bazı anahtar noktalar:

### Kullanıcı Dostu Arayüz

Eğer Linux'a yeni başlıyorsanız, kullanıcı dostu bir arayüze sahip bir dağıtım seçmek önemlidir. Ubuntu ve Linux Mint gibi dağıtımlar genellikle yeni kullanıcılar için önerilir.

### Topluluk ve Destek

Dağıtımın arkasında güçlü bir topluluk ve destek olup olmadığı da önemlidir. Popüler dağıtımlar genellikle aktif bir topluluğa sahiptir, bu da sorunlarınızı çözme konusunda size yardımcı olabilir. Yine aynı şekilde Ubuntu, Linux Mint, Fedora gibi dağıtımlar geniş topluluğa sahip bazı dağıtımlardır.

### Donanım Uyumluluğu

Bazı dağıtımlar, özellikle daha yeni donanım bileşenlerini destekleme konusunda daha iyi olabilir. Donanım uyumluluğunu göz önünde bulundurarak bir dağıtım seçmek önemlidir. Örneğin yeni donanımlar için OpenSUSE, Tumbleweed gibi rolling-release modeline sahip dağıtımlar önerilebilir. Veya Nvidia ekran kartınız varsa başlangıç için Pop!OS veya Linux Mint'i tercih edebilirsiniz.

### Kullanılan Paket Yöneticisi

Linux dağıtımları genellikle farklı paket yöneticileri kullanır. Bu, yazılım yükleme ve güncelleme süreçlerini etkiler. Paket yöneticisinin kullanımını anlamak önemlidir.

### Özelleştirme ve Esneklik

Linux, esnek bir işletim sistemidir ve bazı dağıtımlar daha fazla özelleştirme imkanı sunar. Eğer sistem üzerinde daha fazla kontrol istiyorsanız, bu faktörü göz önünde bulundurun. Örneğin Arch Linux ve Gentoo gibi dağıtımlar kullanıcılara fazlaca özelleştirme seçenekleri sunmaktadır.

Bu kriterleri değerlendirerek, ihtiyaçlarınıza en uygun Linux dağıtımını seçebilirsiniz.

## 3. Temel Terminal Komutları ve Kullanımı

### Dizin Gezinme

- `cd`: Dizin değiştirme komutu. Örneğin, `cd Resimler` komutu "Resimler" dizinine geçmenizi sağlar.
- `ls`: Dizindeki dosyaları listeler.
- `pwd`: Bulunduğunuz dizini gösterir.

### Dosya ve Dizin İşlemleri

- `cp`: Dosya veya dizin kopyalama.
- `mv`: Dosya veya dizini taşıma veya yeniden adlandırma.
- `rm`: Dosya veya dizin silme.
- `mkdir`: Yeni bir dizin oluşturur.

### Dosya İçeriği

- `cat Dosya_ismi`: Dosya içeriğini gösterir.
- `nano` veya `vim`: Basit metin düzenleyicileridir.

### Sistem Bilgisi

- `uname -a`: Sistem hakkında genel bilgileri gösterir.
- `top` veya `htop`: Sistem kaynaklarını ve nelerin çalıştığını gösterir.
