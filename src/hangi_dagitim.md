Dağıtımların başındaki ⭐ emojisi, editörün topluluk yorumlarına ve kendi tecrübesine göre önerdiği dağıtımları belirtmektedir.

Sihirbaz aracılığı ile dağıtım seçimi için: [Distrochooser](https://distrochooser.de/tr)

# Oyun odaklı bir dağıtım arıyorum.

Çoğu modern dağıtım, Valve'ın Proton uyumluluk katmanı sayesinde çoğu oyunu desteklemektedir. Ancak çekirdek seviyesinde anti-cheat barındıran (ör. Vanguard) Rekabetçi FPS ve MOBA oyunları hiçbir Linux dağıtımında desteklenmemektedir.

Proton tarafından desteklenen oyunlara göz atmak için: [ProtonDB](https://www.protondb.com/)

## ⭐ Bazzite

Wikipedia'dan:

> [Bazzite](https://bazzite.gg/), Valve'ın SteamOS 3'üne benzer şekilde tasarlanmış Fedora tabanlı bir Linux dağıtımıdır. Steam Deck de dahil olmak üzere taşınabilir cihazlar ve masaüstü bilgisayarlar için destek sunar. Hem sıradan hem de ileri düzey Linux oyuncuları için sorunsuz bir kullanıma hazır deneyim sunmayı amaçlamaktadır.

Bazzite, Windows ve Arch Linux gibi dağıtımlarla karşılaştırıldığında bile bazı oyunlarda daha yüksek FPS sağlayabilmektedir. [(Kaynak)](https://youtu.be/u4a2pDMXLAE)

## Nobara

Nobara Project ana sayfasından:

> [Nobara Project](https://nobaraproject.org/), Fedora Linux'un, kullanıcı dostu iyileştirmelerle değiştirilmiş bir sürümüdür. Fedora, güçlü bir iş istasyonu işletim sistemi olmakla birlikte, üçüncü taraf veya tescilli yazılımları içeren paketler genellikle temiz bir kurulumda yer almaz. Bu nedenle, özellikle "tıklayıp kullan" şeklinde çalışan tipik kullanıcılar, tarayıcı ve ofis belgeleri gibi temel işlevlerin ötesine geçmek istediklerinde, genellikle belgeleri araştırmak için fazladan zaman harcamak zorunda kalabilirler. Fedora’da eksik olan ve özellikle oyunlar açısından önemli olan bazı bileşenler arasında WINE bağımlılıkları, OBS Studio, GStreamer gibi üçüncü taraf codec paketleri, NVIDIA gibi üçüncü taraf sürücüler ve çeşitli küçük paket düzeltmeleri bulunmaktadır.

## ChimeraOS

ChimeraOS ana sayfasından:

> [ChimeraOS](https://chimeraos.org/), ChimeraOS, kurulumu tamamladığın anda seni oyunlara hazır hale getiren bir işletim sistemidir. Sistemi açtığında doğrudan Steam Big Picture arayüzüne girer, böylece koltuğundan kalkmadan oyunlara dalabilirsin. Eğer Steam’i salonuna taşımak istiyorsan, aradığın sistem ChimeraOS.

ChimeraOS, Bazzite gibi dağıtımların aksine varsayılan olarak Steam Big Picture modunda çalışır.

# Modern ve stabil bir dağıtım arıyorum.

## ⭐ Fedora

Wikipedia'dan:

> [Fedora Linux](https://fedoraproject.org/) (eski adıyla, Fedora Core), açık kaynak kodlu ve özgür bir Linux dağıtımı. Dünya çapında bir özgür yazılım topluluğu olan Fedora Projesi tarafından geliştirilmekte ve yönetilmekte, Red Hat tarafından desteklenmektedir.

- Fedora, Ubuntu gibi dağıtımlara kıyasla daha temiz ve saf bir GNOME masaüstü ortamı deneyimi sağlar.
- Çoğu stabil dağıtıma kıyasla yeni yazılımlar daha erken depolara eklenir.
- Kapalı kaynak Snap yazılım deposu yerine topluluk tarafından çokça tercih edilen Flatpak ile gelir.

## Pop!\_OS

Wikipedia'dan:

> [Pop OS](https://system76.com/pop/) (Pop!\_OS olarak da stilize edilir), Ubuntu tabanlı, ücretsiz ve açık kaynaklı bir Linux dağıtımıdır. Özelleştirilmiş bir GNOME masaüstü ortamı olan COSMIC ile birlikte gelir. Dağıtım, Amerikalı Linux bilgisayar üreticisi System76 tarafından geliştirilmiştir.
> Pop!\_OS esas olarak System76 tarafından üretilen bilgisayarlara önceden kurulu olarak sunulmak üzere geliştirilmiştir, ancak çoğu bilgisayara da indirip kurmak mümkündür.

## Elementary OS

Wikipedia'dan:

> [Elementary OS](https://elementary.io/) (elementary OS şeklinde de stilize edilir) Ubuntu LTS tabanlı bir Linux dağıtımıdır. Kendini macOS ve Windows'un "düşünülmüş, kapsamlı ve etik" bir alternatifi olarak tanıtır ve istediğini öde modeline sahiptir. İşletim sistemi, masaüstü ortamı (Pantheon olarak adlandırılır) ve beraberindeki uygulamalar elementary, Inc. tarafından geliştirilir ve sürdürülür.

# Sürekli güncel ve stabil bir dağıtım arıyorum.

## openSUSE

> [openSUSE](https://www.opensuse.org/), openSUSE Projesi tarafından geliştirilen ücretsiz ve açık kaynaklı bir Linux dağıtımıdır. İki ana varyasyonda sunulmaktadır: Tumbleweed (yukarı akışlı bir sürüm dağıtımı) ve Leap (SUSE Linux Enterprise kaynaklı, kararlı bir sürüm dağıtımı)

# Sürekli güncel bir dağıtım arıyorum.

## ⭐ Garuda Linux

Wikipedia'dan:

> [Garuda Linux](https://garudalinux.org/), Arch Linux tabanlı ve özellikle oyun odaklı bir Linux dağıtımıdır. Birden fazla masaüstü ortamı seçeneği sunmakla birlikte, varsayılan olarak KDE Plasma sürümü tercih edilmektedir.

## EndeavourOS

Wikipedia'dan:

> [EndeavourOS](https://endeavouros.com/), Arch Linux tabanlı bir Linux dağıtımıdır. Antergos’un devamı olarak ortaya çıkmış ve aynı rolling release modelini kullanmaktadır. Düzenli olarak güncellenmiş kurulum medyaları (ISO dosyaları) yayımlamaktadır. 23 Mart 2025 itibarıyla en son sürümü "Endeavour Mercury Neo"dur.

## Manjaro

[Manjaro](https://manjaro.org/), Arch Linux tabanlı, kullanıcı dostu ve erişilebilir bir Linux dağıtımıdır. Rolling release modeliyle güncel yazılımlar sunarken, Arch’ın karmaşıklığını azaltmak için grafiksel kurulum araçları ve önceden yapılandırılmış masaüstü ortamları sağlar. Manjaro, geniş donanım desteği ve kapsamlı sürücü paketleriyle özellikle yeni başlayanlar ve günlük kullanım için dağıtım arayan kullanıcılar arasında popülerdir. KDE Plasma, XFCE ve GNOME gibi çeşitli masaüstü seçenekleri mevcuttur.

# Hafif ve stabil bir dağıtım arıyorum.

## ⭐ Linux Mint

[Linux Mint](https://linuxmint.com/), Ubuntu tabanlı, kullanıcı dostu bir Linux dağıtımıdır. Windows’tan geçenler için tasarımı tanıdık gelir; masaüstü ortamı olarak Cinnamon, MATE veya XFCE alternatifleri ile gelir. Kurulumdan sonra neredeyse her şey hazır gelir: medya codec’leri, ofis uygulamaları, sürücüler vs. Stabil, hafif ve “kur ve kullan” tarzı bir sistemdir. Yeni başlayanlar için çok uygundur ama deneyimli kullanıcıyı da yormaz.

## MX Linux

Wikipedia'dan:

> [MX Linux](https://mxlinux.org/), Debian Stable tabanlı bir Linux dağıtımıdır ve antiX’in çekirdek bileşenlerini kullanır. Bunun yanında, MX topluluğu tarafından oluşturulan ya da paketlenen ek yazılımlar da içerir. MX Linux’un geliştirilmesi, antiX ve eski MEPIS topluluklarının ortak çalışmasının bir ürünüdür. Topluluğun belirttiği hedef, "zarif ve verimli masaüstlerini yüksek kararlılık ve sağlam performansla birleştiren bir işletim sistemi ailesi" üretmektir.

# Çok eski bir bilgisayarım var ve oldukça hafif bir dağıtım arıyorum.

## ⭐ antiX

Wikipedia'dan:

> [antiX](https://antixlinux.com/), başlangıçta MEPIS tabanlı olan bir Linux dağıtımıdır. MEPIS'in kendisi de Debian'ın kararlı sürümüne dayanır. antiX, ilk olarak MEPIS'in KDE masaüstü ortamını Fluxbox ve IceWM pencere yöneticileriyle değiştirerek, daha eski ve düşük donanımlı x86 tabanlı sistemler için uygun hale getirilmiştir. Debian'dan farklı olarak, antiX systemd başlatma sistemini kullanmaz; bunun yerine, varsayılan başlatma sistemi olarak SysVinit veya Runit ayarlanmış olan kalıplar sunar.

## Puppy Linux

Wikipedia'dan:

> [Puppy Linux](https://puppylinux-woof-ce.github.io/), düşük donanım gereksinimi ve kolay kullanımıyla öne çıkan hafif bir Linux dağıtımıdır. Sistem tamamen RAM üzerinden çalışabilir (64-bit ~600 MB, 32-bit ~300 MB), böylece açılıştan sonra kurulum medyasına gerek kalmaz.
>
> İçinde temel uygulamalar ve hafif web tarayıcıları bulunur. Başta Barry Kauler tarafından geliştirilen Puppy, artık topluluk tarafından sürdürülüyor. Woof aracıyla diğer dağıtımların paketlerinden Puppy türevi oluşturulabilir.

## Tiny Core Linux

Wikipedia'dan:

> [Tiny Core Linux (TCL)](http://www.tinycorelinux.net/), BusyBox ve FLTK kullanan, minimum sistemle çalışan son derece hafif bir Linux dağıtımıdır. 11–16 MB boyutundadır ve işlevsellik eklentilerle sağlanır. Baş geliştiricisi, Damn Small Linux'tan tanıdığımız Robert Shingledecker’dır. Açık kaynaklıdır ve GPLv2 lisansı ile dağıtılır.

# "Kendin yap" felsefesinde bir dağıtım arıyorum.

## ⭐ Arch Linux

[Arch Linux](<https://wiki.archlinux.org/title/Main_page_(T%C3%BCrk%C3%A7e)>), “KISS” (Keep It Simple, Stupid) prensibini benimseyen, tam anlamıyla kullanıcı merkeziyetçi, minimalist bir Linux dağıtımıdır. Amacı, kullanıcıya tam kontrol sağlamak ve sistemi sadece ihtiyaçlarına göre şekillendirme özgürlüğü vermektir. Yani, hazır paketler, GUI’li kurulum sihirbazları vermez — kurarsın, ayarlarsın, yönetirsin. Bu bazılarının “zor”, bazılarının ise “tam özgürlük” dediği bir deneyimdir.

## NixOS

[NixOS](https://nixos.org/), tamamen deklaratif sistem yapılandırması sunan, Nix paket yöneticisi üzerine inşa edilmiş bir Linux dağıtımıdır. Sistem yapılandırması tek bir dosyada tanımlanır ve bu yapılandırma kullanılarak sistem tekrar kurulabilir veya geri alınabilir. Paketler izole edilmiş biçimde yönetilir, bağımlılık çatışmaları minimize edilir ve güncellemeler atomik olarak uygulanır. Bu özellikler, sistemin tutarlılığını ve kararlılığını artırır.

Diğer geleneksel Linux dağıtımlarından farklı olarak, NixOS’ta paket yönetimi ve sistem ayarları merkezi ve tekrarlanabilir bir yapılandırma dosyasıyla kontrol edilir. Bu yaklaşım, sistem yönetiminde deterministik ve yeniden üretilebilir bir deneyim sağlar.

## Debian

[Debian](https://www.debian.org/), kararlılık ve özgür yazılım felsefesini ön planda tutan, uzun süredir geliştirilen popüler bir Linux dağıtımıdır. Geniş bir paket deposuna sahip olup, çok sayıda mimariyi destekler. Paket yönetimi için APT sistemi kullanılır ve genellikle sunucu ortamlarında ve masaüstünde tercih edilir. Debian, yeni başlayanlar için biraz daha sabır gerektirebilir ama sağlam, güvenilir ve geniş topluluk desteği sayesinde uzun vadeli projelerde tercih edilir.
